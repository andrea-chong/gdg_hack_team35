# Verificatie van de naam van de begunstigde - ING België

## FAQ

### Wat zijn de voordelen van de “verificatie van de naam van de begunstigde” voor de klant?

* Ten eerste geeft de verificatie je meer vertrouwen dat jouw geld bij de juiste begunstigde terechtkomt.
* Aangezien de bank de controle automatisch uitvoert, verlies je geen tijd en worden fouten vermeden. Dit alles draagt bij aan de efficiëntie van overschrijvingen.
* Daarenboven helpt de verificatie fraudevormen in het kader van overschrijvingen, zoals factuurfraude, bestrijden en zo de veiligheid verhogen.

### Hoe werkt deze verificatie?

* Tijdens de invoering van een overschrijvingsopdracht verifieert jouw bank bij de bank van de begunstigde of het rekeningnummer (IBAN) en de naam van de begunstigde overeenstemmen. Als klant hoef je hiervoor geen bijkomende stappen te ondernemen want dit gebeurt automatisch.
* Als de naam en het rekeningnummer niet (helemaal) overeenstemmen, zal jouw bank dit melden.
* Jij beslist na een melding zelf of je met de overschrijving verder gaat met of zonder wijziging. Op dat vlak verandert er dus niets en ben je, net zoals vandaag al het geval is, zelf verantwoordelijk voor de overschrijvingen die je doet. Deze melding dient als een waarschuwing. In het geval de gegevens niet (helemaal) overeenstemmen, raden we aan om altijd de naam van de begunstigde te controleren om fraude en foutieve overschrijvingen te vermijden.